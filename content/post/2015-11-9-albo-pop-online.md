---
title: Albo POP va online e si inizia con il comune di Bagheria
---

Ho da tempo il pallino di rendere più popolari e visibili gli Albi Pretori comunali, perché si tratta di una preziosa raccolta di dati che purtroppo non godono di tutta la luce che meriterebbero. Un anno fa provai a dedicarmi a [quello](http://albopretorio.comune.palermo.it/albopretorio/jsp/home.jsp?modo=info&info=servizi.jsp&ARECOD=70&SERCOD=-1&sportello=albopretorio) del **comune di Palermo**, ma le relative pagine web di questo comune **non erano** (e non sono) **adeguate** ad un’operazione di questo tipo: basti pensare che non è possibile tramite un URL univoco aprire ad esempio la pagina di un avviso di gara. Per questo riposi le mie idee nel cassetto.

Poche settimane fa però abbiamo ricevuto un messaggio ([https://goo.gl/u9Dnlx](https://goo.gl/u9Dnlx)) sul gruppo facebook di **Open Data Sicilia**, che mi ha stimolato a curiosare sul [sito web](http://comune.bagheria.pa.it/) del **comune di Bagheria** e l’"occhio mi è caduto" proprio sul suo Albo Pretorio. Ho notato subito che aveva la caratteristiche che mi avrebbero consentito di concretizzare l’idea di rendere più popolare e più visibile quanto pubblicato. 
Così ho preso in mano gli attrezzi tecnologici che mi sembravano adeguati all'obiettivo e ho creato per questo comune:

* account **[Twitter](https://twitter.com/albobagheria)** [https://twitter.com/albobagheria](https://twitter.com/albobagheria)  su cui verrà pubblicato un tweet per ogni nuova pubblicazione in Albo;
* su un canale **[Telegram](https://telegram.me/albopretoriobagheria)**  su cui verrà pubblicato un nuovo messaggio per ogni nuova pubblicazione in Albo;
* iscrivendosi a un **[feed RSS](http://feeds.feedburner.com/BagheriaAlboPretorio)** su cui verrà pubblicato un nuovo elemento per ogni nuova pubblicazione in Albo.

Una volta realizzato per [Bagheria](/albo-pop/comune/bagheria), mi è sembrato un servizio di grande utilità e che fosse tutto sommato facilmente replicabile per altri comuni. E' per questo che da una semplice voglia di dare una mano ad una singola realtà, mi è venuto voglia di trasformarlo in un piccolo progetto che ho appunto chiamato "**Albo POP**".

Se non frequentassi il gruppo di **[Open Data Sicilia](http://opendatasicilia.it/)** probabilmente tutto questo non sarebbe nato e per questo per me Albo POP è di ODS.

## Una nota conclusiva

In chiusura un aspetto molto piacevole di questa storia. Come scrivevo sopra, tutto nasce da un messaggio in un gruppo facebook, ed in particolare con il responsabile ufficio stampa del comune di Bagheria: Marina Mancini. 

A cose fatte, qualche giorno fa, le ho mostrato il risultato. Ha apprezzato subito la cosa e l'ha girata a Patrizio Cinque, sindaco di Bagheria, con il risultato che Albo POP viene oggi lanciato ufficialmente dal primo, e ancora per poco unico, comune per cui è stato attivato. Qui il **post di lancio** sul sito del comune: [http://goo.gl/p9k3gV](http://goo.gl/p9k3gV).

Non capita sovente di riuscire a dialogare in modo semplice e diretto con la Pubblica Amministrazione e questa chiusura del cerchio è una piacevole eccezione.

Un mio personale ringranziamento a [Marina](https://twitter.com/marinamancin).